postimees	6839008	2019-11-30T13:50:49+02:00	Tänavatantsijad tõid Leedu võistluselt Tartusse topeltvõidu	0	0	14	{'Lenel Karu'}	{395, 124, 405}	Lithuanian Cup ehk Baltimaade üks suurimaid tantsuvõistlusi on igal aastal kohtumispaik, kus võtavad mõõtu mitusada tantsijat üle Euroopa. Sel aastal rabasid tartlased tänavatantsukategooriates kaks esikohta ning tõid koju mitmeid häid tulemusi Battle-vormis võistlustel said tantsijad möödunud nädalavahetusel Leedus osaleda erinevates stiilides soolos (1vs1) või paarides (2vs2). Avatud vanuseastmes läks house'i stiilis esimene koht Iris Remselile (JJ-Street). Remsel ütles, et oli võistlustele tulnud pärast pikemat haigusperioodi ning võit oli hea üllatus. «Juba mitu kuud varem võtsin eesmärgiks tuua koju võit välisriigist. Leedus ma finaalis lihtsalt tantsisin ja nautisin muusikat. Vastas oli minu klubikaaslane, mis tegi viimase vooru veel toredamaks,» rääkis ta. Teise esikoha tõid tartlastest all styles 2vs2 kategoorias Markus Tõnissaar ja Hanna Mändmaa (JJ-Street). Mändmaa sõnul oli tase Baltimaade kohta kõrge. «Meie vastastel finaalis tundus olevat parem ettevalmistus, aga otsustasime lihtsalt võistlust nautida ja endast parim anda. Tulemus rabas meid postiivses mõttes jalust,» ütles Mändmaa.  Tema paariline Tõnissaar lisas, et võit andis enesekindlust järgmisteks võistlusteks. «Konkreetselt tänavatantsu battlitel oli tase ikkagi üsna tugev. Poolfinaalis ja finaalis läks ikka rebimiseks, et võita,» kinnitas Tõnissaar.  Tartlased pääsesid edasi igas battle'i kategoorias. Nooremas vanuserühmas hip-hop kids 1vs1 pääses ligi 100 osaleja hulgast poolfinaali Emma Tiitus (JJ-Street), kaheksa parima hulka jõudsid veel samast klubist pärit Georg Mattias Pedjasaar, Carola Selberg ja Elis Kommer. Tiituse treeneri Annely Kõrveli sõnul ületasid noorimad osalejad võistlusega ennast varasemast tunduvalt rohkem. «Emma jäi pingelisel võistlusel iseendaks ning võib õlale patsutada, sest üks samm on eesmärgile lähemale astutud,» kinnitas Kõrvel. House 1vs1 nooremas vanuserühmas jõudis poolfinaali Romet Prušinki. Tema treeneri Kreete Uustalu sõnul on selles tantsustiilis lastele vähe võistlusi. «Laste hulgas oli tase väga kõrge, seega oli see hea võimalus näha neil teisi konkurente. Ma ei pea laste puhul võitu kõige tähtsamaks, sest ka kaotama peab õppima,» rääkis Uustalu.
postimees	6838978	2019-11-30T12:49:30+02:00	Tartu ärinõuandla andis välja Hea Tegu auhinnad	0	0	22	{'Tartu Postimees'}	{384, 395}	Tartu ärinõuandla tunnustas konkursil Hea Tegu tänavusi parimaid Tartumaa säravad organisatsioone ning inimesi. Välja anti tunnustused neljas erinevas kategoorias: kodanikuühenduse tegevuse toetaja, aasta vabakondlane,  mittetulundusühendus, projektita sündinud tegu. Tartu ärinõuandla MTÜ konsultant Kadri Pau sõnul on Tartumaa vabaühenduste seas palju tugevaid organisatsioone ja säravaid tegijaid, kelle algatusvõime ja entusiasm on kõigile eeskujuks. «Oluline on tuua välja ja tähelepanu pöörata kõikidele nendele tublidele inimestele ja organisatsioonidele, kes vabatahtlikult panustavad meie kodukoha arengusse, ning avaldada seeläbi austust nende tehtud tööle,» sõnas Pau. Laureaadid valiti kokku kutsustud komisjoni poolt, kuhu kuulusid Tartu ärinõuandla, Kodukant Tartumaa, Tartumaa Omavalitsuste Liidu ja teiste koostööpartnerite esindajad. Mittetulundusühing Tartu Maheaed on tegutsenud 8 aastat. Siis oli maheaial üle aparikümne maaharija, kuid tänaseks on maheaia liikmete arv üle 180ne. Lisaks teeb maheaed koostööd lasteaedade, koolide ja erinevate organisatsioonidega, et levitada linnaaianduse põhimõtet ja säästvat eluviisi. Vabakondlane Kaire Vahejõe eest vedada on kohe Tartu piiri taga tegutsev Lohva Külaselts. Väga tulemuslikult oskab Kaire kogukonda kaasata ja koostööle ärgitada nii kohalikke ettevõtteid kui ka vallavalitsust, lisaks erinevate huviringide, tegevuste korraldamine külas elavatele lastele ja eakatele. Kirepi Kogukonna Tartu-Valga siltide tegu jäi silma kõigile maanteed läbinutele ning hea tuju sai garanteeritud.
postimees	6838938	2019-11-30T11:08:41+02:00	Jalgrattur pööras sõiduautole ette ja sai viga	0	0	60	{'Tartu Postimees'}	{384, 395}	Eile kell 12.51 toimus liiklusõnnetus Tartumaal Kambja vallas Tallinn-Tartu-Võru-Luhamaa maanteel, kus 43-aastane mees sooritas jalgrattaga vasakpöörde ja keeras ette tagant lähenenud sõiduautole Audi A6, mida juhtis 43-aastane mees.  Kiirabi toimetas jalgratturi Tartu ülikooli kliinikumi.
postimees	6838937	2019-11-30T11:04:54+02:00	Vales kohas vasakpööret sooritanud autojuht põrkas kokku jalakäijaga	1	0	121	{'Tartu Postimees'}	{384, 395}	Eile kell 11.27 toimus liiklusõnnetus Tartus Turu tänav 15 kortermaja ees, kus 31-aastane mees sooritas sõiduautoga Ford C-Max vasakpööret selleks mitte ettenähtud kohas ning põrkas kokku sõiduteel olnud jalakäijaga, 57-aastase naisega.  Jalakäija toimetati Tartu ülikooli kliinikumi.
postimees	6838618	2019-11-29T19:04:38+02:00	Galerii: Toomas Asser sai ülikooli muuseumi püsinäituse avamisel kätte rektori uue ametiketi	73	0	1425	{'Tartu Postimees'}	{384, 122, 395}	Tartu ülikooli muuseumis Toomemäel avati täna mitme aasta töö tulemusel valminud uus püsinäitus «Minu elu ülikool». Ühtlasi andis ülikooli nõukogu esimees Ruth Oltjer rektor Toomas Asserile üle uue ametiketi. Senine, 1988. aastal valminud ametiraha anti aga muuseumile. Rektori uue ametiketi on valmistanud kunstnik Julia Maria Künnap, kelle töö valiti välja kahevoorulisel konkursil. Neljakümnest lülist koosnev kett kaalub umbes üks kilo ning selle valmistamisel on kasutatud peamiselt hõbedat, lisaks ka oonüksit, Tartu ülikooli peahoone keldrimüürist pärinevat maakivi ja musta graniiti. Uut ametiketti kannab rektor esimest korda kaelas pühapäevasel rahvusülikooli sajanda aastapäeva aktusel. Uue püsinäituse põhiosa on koondatud Morgensterni saali, kus 19. ja 20. sajandil tegutses 175 aasta vältel Tartu ülikooli raamatukogu, mistõttu on näituse koostamisel ühendatud kaks poolt: alma mater’i erilisus ja 19. sajandi raamatukogu õhustik. Näitus kajastab ülikooli lugu läbi nelja sajandi ja otsib vastust küsimusele, kuidas on Tartu ülikool mõjutanud meist igaühe elu. Näitusel tõstetakse ülikooli lugu esile kolme algusega: ülikooli asutamisega 1632. aastal, taasasutamisega 1802. aastal ning emakeelse ülikooli asutamisega 1919. aastal. Külastajale tutvustatakse ülikooli valdkondi ja Tartu teadusloo mõju meie  tänapäevale. Samuti kajastatakse ülikooli kultuurikontakte kolmel viimasel sajandil. Näitus heidab pilgu ka sellele, kuidas on ülikool oma hoonetega kujundanud Tartu linnaruumi. Suur osa näitusest on pühendatud üliõpilastele ja üliõpilaselule. Näituse tarbeks korraldati suur ülikooliga seotud mälestuste kogumise kampaania. Selle käigus kogunenud lugudest on nii mitmedki nüüd esmakordselt väljas. Samuti koondati esimest korda album academicum’i andmed, s.t loodi kõiki Tartu ülikooli immatrikuleeritute või selle lõpetanute nimesid sisaldav andmebaas alates ülikooli rajamisest kuni tänapäevani – kokku 180 000 nime. Uuel ülikooli ajaloo näitusel on mitmeid põnevaid ja erilisi eksponaate, näiteks Gustav II Adolfi täisportree 17. sajandist, legendaarsetele õppejõududele kuulunud esemed ja markantsed tudengielu iseloomustavad asjad. Samuti on vaatamiseks väljas detailsed tudengikorterite maketid ja asutamisürikute koopiad, mis on valminud käsitööna. Näituse kuraatorid on Mariann Raisma, Lea Leppik, Kristiina Tiideberg, Terje Lõbu, Janet Laidla, Ken Ird, Kaija-Liisa Koovit, Virge Lell, Karoliina Kalda, Paula Põder ja Külli Lupkin Tartu ülikooli muuseumist. Näituse kujundas Mari Kurismaa ja graafilise lahenduse tegi Mari Kaljuste. Saali renoveerimine ja näituse valmimine läks maksma 450 000 eurot ja seda toetasid Tartu ülikool, kultuuriministeerium, Epp Tsirk-Jüriado Eesti Ameerika fondi kaudu, Eesti kultuurkapital, Tartu linn, Rootsi suursaatkond, Moodne Valgustus ja Joonstuudio.
postimees	6838387	2019-11-29T15:57:15+02:00	Kurikaelad püüavad rahvusülikooli piduõhtu pileteid pakkudes heausksetelt raha välja petta	53	0	1740	{'Tartu Postimees'}	{384, 395}	Rahvusülikooli 100. aastapäeva laupäevased sündmused kulmineeruvad õhtul Eesti Rahva Muuseumis peetava peoga «Tuleviku juured», mille piletid said otsa juba üsna ammu. Viimastel päevadel on aga sotsiaalmeedias aktiviseerunud petturid, kes püüavad heausklikele inimestele olematuid või võltsitud pääsmeid müüa.  Rahvusülikool 100 projektijuht Kadri Asmer kinnitas, et sellised petturid on liikvel ja korraldajatel on olnud kontakte inimestega, kellele on üritatud võltspileteid müüa. «Teame ka juhtumit, kus inimene maksis juba raha, aga piletit ei saanud. See ajendas meid tegema ka hoiatavat postitust Facebooki,» sõnas ta. «Enne kui raha maksate, kontrollige kindlasti, kas müüjal on tõesti piletit pakkuda või on ta pahatahtlik pettur. Lihtsaim viis müüja isikus veenduda, on uurida tema sotsiaalmeedia kontot – näiteks kas ta on viimasel ajal olnud oma kontol aktiivne, mis on tema elukoht ning kas tema nimi tundub ehtne,» seisab rahvusülikooli piduõhtu lehel.  Asmer ütles, et kuna neil puudub petuskeemi kohta täpne info, siis ei ole neil esialgu kavas politsei poole pöörduda. 
postimees	6838216	2019-11-29T13:20:45+02:00	Päästjad paigutasid suitsu sisse ajanud kaminaga korterisse vingugaasianduri	0	0	381	{'Tartu Postimees'}	{384, 395}	Eile kell 13.45 teatati, et Tartus J. Kuperjanovi tänaval on korterelamus suitsulõhn. Päästjad leidsid korteri, mille kamin ajas suitsu sisse.  Ohutuse tagamiseks kontrollisid päästjad naaberkortereid, ruumid tuulutati ja päästjad paigaldasid suitsu sisse ajanud kaminaga korterisse vingugaasianduri. Vingugaas on nähtamatu ja lõhnatu, kuid ülimürgine gaas, mis halva tõmbe või vara suletud siibriga kütteseadmetest tuppa võib imbuda.
postimees	6838140	2019-11-29T12:11:57+02:00	Päästjad sundisid lapsed tiigi õhukeselt jäält ära tulema	0	0	398	{'Tartu Postimees'}	{384, 395}	Eile kella poole 14 ajal teatati päästeametile, et Jõgeva linnas Kooli tänaval mängivad lapsed tiigi õhukesel jääl. Teataja manitsust lapsed kuulda ei võtnud. Kohale saabunud päästjad sundisid lapsed ohtliku mängu lõpetama ja selgitasid neile jääga seotud ohte. Päästeamet hoiatab, et öiste miinuskraadidega veekogudele tekkivale õhukesele jääle minek on eluohtlik. Turvalisema jää paksus algab 10 sentimeetrist ja selle kujunemiseks peaksid pidevad madalad temperatuurid kestma vähemalt nädala või kauem. Praeguse heitliku ilmaga tugevat jääd veekogudele ei teki ning jääle sadav vihmavesi muudab selle veelgi nõrgemaks. Päästeamet soovitab lapsevanematel lastele selgitada jääle mineku ohtusid ja keelata lastel seda teha. Pääsetamet kinnitab, et enda elu ohtu seadvate inimeste korrale kutsumiseks võib kutsuda appi ka päästjad või politseinikud.
postimees	6838092	2019-11-29T11:40:45+02:00	Kükitaja külas poisi elusalt põletamise üks kahtlusalune pääses süüdistustest	0	1	2378	{'Tartu Postimees'}	{128, 384, 1928, 395, 81, 122}	Juuni lõpus said päästjad väljakutse Tartu valda Kükitaja külla, kus põles elumaja, millest päästjad tõid välja 16-aastase poisi surnukeha. Kohtuekspertiis tegi kindlaks, et maja süüdati, süütamise ajal oli poiss veel elus ning tema surma põhjustas vingumürgitus. Politsei lõpetas ühe süütamises kahtlustatava suhtes kriminaalmenetluse. Veel sama päeva õhtul pidas politsei kinni joobes 21-aastase Eduard Kase ja 22-aastase Rasmus Tilga, kahtlustades neid elumaja süütamises. Juuli alguses võttis kohus 21-aastase Kase mõrvakahtlustusega vahi alla. Tilga suhtes kohaldati elukohast lahkumise keeld.  Lõuna ringkonnaprokuratuuri prokuröri Maarja-Liisa Kõivu sõnul on politsei vajalikud uurimistoimingud läbi viinud ja kriminaalasja materjalid on prokuratuuris. «Uurimise käigus kogutud tõendite põhjal selgus, et kuigi ka Rasmus Tilk viibis sündmuskohal, ei osalenud ta kuriteo toimepanemises,» ütles Kõiv. Seetõttu lõpetas politsei prokuratuuri loal Tilga suhtes kriminaalmenetluse. «Praegu on kriminaalasja materjalid antud tutvumiseks vahi all oleva kahtlustatava kaitsjale, kes saab seejärel esitada taotlusi. Kui kõik vajalikud toimingud saavad tehtud, esitab prokuratuur kuriteos kahtlustatavale süüdistuse ja saadab kriminaalasja kohtusse,» lisas Kõiv. Lõuna prefektuuri kriminaalbüroo politseileitnant Rain Vosman rääkis juulis, raske kuriteo põhjus võis olla noormeeste omavahelises arveteklaarimises. «Millised sündmused konkreetselt nii raske kuriteo ja noore inimese surmani viisid, selgitame täpsemalt kriminaalmenetluses,» sõnas Vosman. Sündmuskohal menetlust juhtinud prokuröri Maarja-Liisa Sari sõnul tegi olukorra väga traagiliseks asjaolu, et noor inimene oli tapetud julmalt, põletades ta surnuks omaenese kodus. «Õiguslikult on tegemist mõrvaga eriti piinaval ja üldohtlikul viisil,» täpsustas Sari.  Kriminaalmenetlust karistusseadustiku § 114 ehk mõrva käsitleva paragrahvi alusel teeb Lõuna prefektuuri organiseeritud ja raskete kuritegude talitus, uurimist juhib Lõuna ringkonnaprokuratuur.  
postimees	6838068	2019-11-29T11:26:07+02:00	Mehed ei kaota huumorimeelt	0	0	523	{'Mart Noorkõiv'}	{384, 129, 395, 2187, 397, 2193, 122}	Põhja-Makedoonia esindatus tänavusel festivalil on arvukas. Tartu PÖFFi avafilm «Meemaa» rääkis liigutava loo Makedoonia mägedes metsamesinikuna tegutsevast naisest. Täpselt kaks nädalat hiljem linastub Põhja-Makedoonia ja Albaania koostöös valminud «Lendav Tsirkus», mille sisututvustus on ehk kogu selleaastase PÖFFi kataloogi kõige intrigeerivam. Kes on elus vähegi kokku puutunud briti legendaarse komöödiatrupi Monty Pythoni mitmekülgse loominguga, kergitavad kindlasti kohe pealkirja lugedes kulmu. Monty Pythoni «Lendav Tsirkus» oli aastatel 1969–1974 BBC tsensoritele alalist meelehärmi põhjustanud sketšisari, mis mõjutas terve maailma huumorimeelt. Seda tõestab ilmekalt ka päriselul põhinev lugu neljast sõbrast ja Pythoni tulihingelisest fännist, kes võtavad Kosovo sõja alguspäevil ette reisi naaberriiki Albaaniasse sealsele teatrifestivalile. Mehed on sinna kutsutud oma Monty Pythonist inspireeritud tükiga. Et kodus on Serbia võimud ainukese töötava teatri äsja sulgenud, haaravad nad võimalusest oma kunsti ja kodumaad välismaal esindada. Pealegi on nad kuulnud uudist, et päris Python Michael Palin filmis samal ajal Albaanias uusi osasid oma reisisarjale. See peab olema jumalik ettekuulutus, mis muud. Filmi põhiaeg kulubki nende ohtliku ja emotsionaalselt kurnava teekonna jälgimisele. Illegaalsed piiriületused, kokkupõrked politseiga, rahvuslikest pingetest tingitud vastasseisud. Vaatamata ränkadele läbielamistele ei kaota mehed huumorimeelt, mis käib käsikäes lootusega. On kõnekas, et paljudest vastasseisudest leiavad nad väljapääsu just tänu näitlemisele ja huumorile. Kuigi maailm nende ümber vajub päev-päevalt üha rohkem kaosesse, hoiab kunst ja usk selle mõjusse neid pinnal. Üks tegelastest istub oma voodis hiiglasliku suitsetava Jean-Paul Belmondo plakati all, kui me teda esimest korda näeme, ning püüab kiirata samasugust lahedat üleolekut. Ka meeste näitetrupp püüab oma komöödia iidoleid imiteerides olla üle ümberringi valitsevast terrorist. Nad ei lase end selle kaudu defineerida. Nagu ütleb meestele nende õpetaja: rahvuse kõige parem esindaja on selle kultuur. Fatos Berisha «Lendav Tsirkus» (2019, Kosovo, Albaania, Põhja-Makedoonia) linastub täna kell 17.45 Tartu Elektriteatris albaania keeles eesti- ja ingliskeelsete subtiitritega.
postimees	6837372	2019-11-29T11:08:29+02:00	Tartu Postimees vahendab laupäeval otseülekandes ülikooli 100. aastapäevale pühendatud valgusmängu	97	0	995	{'Tartu Postimees'}	{384, 122, 395, 3989}	Laupäeval tähistatakse Tartu ülikooli kui rahvusülikooli 100. aastapäeva tõrvikurongkäigu, «Gaudeamuse» ühislaulmise ja valgusmänguga. Viimast vahendab Tartu Postimehe digileht otseülekandes. Kell 17.30 Toomemäel algavas valgusmängus «Tartu vaim» saab toomkiriku tornide poolsest otsaseinast video-, laser- ja helitehnoloogia abil ajamasin, mis viib vaatajad teekonnale meie esimesest kivikirvest kuni kosmosekuubikuni. Vaatemängu idee autor ja stsenarist on Arne Merilai, helilooja Ardo Ran Varres ning kunstiline juht Mart Koldits. Parima elamuse saab etendusest kohapeal, kui leida endale koht Kassitoome oru serval või akadeemilise tenniseklubi väljakutel. Samas on erilistele hetkedele võimalik kaasa elada ka Tartu Postimehe veebilehe vahendusel. Valgusmängule eelnev tõrvikurongkäik saab alguse kell 16.15 Vanemuise kontserdimaja eest ja suundub mööda Ülikooli tänavat ülikooli peahoone ette. Seal lausuvad tervitussõnu rektor Toomas Asser ja üliõpilaskonna esimees Allan Aksiim. Pärast kõnesid lauldakse üheskoos «Gaudeamust».
postimees	6837422	2019-11-29T10:19:51+02:00	Võimuladvik rahvusülikooli sajanda aastapäeva aktusel ei osale	0	1	1308	{'Kaspar Koort'}	{384, 122, 395}	Eeloleval nädalavahetusel tähistatakse Tartus eestikeelse rahvusülikooli sajandat aastapäeva. Üritused kulmineeruvad pühapäeval, kui ülikooli peahoones peetakse sajanda aastapäeva aktust. Aktusele saadeti välja üle tuhande kutse, sealhulgas 140 kutset välispartnerite (ülikoolid ja võrgustikud) rektoritele. Nagu märkis «Rahvusülikool 100» kommunikatsioonijuht Kaja Karo, on külalisi oodata Saksamaalt, Venemaalt, Rootsist, Leedust, Iirimaalt, Poolast, Hiinast ja Hollandist. Tartus ei ole esindatud aga Eesti võimuladvik: president Kersti Kaljulaid on seotud töökohustustega Saksamaal ning peaminister Jüri Ratas sõidab pühapäeval Madridi ÜRO kliimamuutuste konverentsile. Samuti pole Tartusse sõitu plaanis riigikogu esimehel Henn Põlluaasal. «Küll aga on järgmisel neljapäeval, 5. detsembril Tartu ülikoolis valitsuse väljasõiduistung rahvusülikooli 100. aastapäeva puhul,» märkis valitsuse kommunikatsioonibüroo meedianõunik Liis Velsker.
postimees	6837701	2019-11-29T10:12:00+02:00	Turuhoone pronkssiga ootab uhkeid kostüüme	193	0	1355	{'Aet Rebane'}	{384, 395, 696}	Tartu turg kuulutas välja konkursi pühaderüüde leidmiseks kujur Mati Karmini loodud pronksist seale turuhoone ees. Kostüüme saab Roosi nime kandval emisel olema jõulukuul mitu. Kõrgel postamendil trooniva sea loonud skulptor Mati Karmin ütles, et see kuju ongi mõeldud rahvale rõõmuks ja talle kaunistamise mõte väga meeldib. «Üks uhke lambanahk kuluks talle ära,» arvas Karmin. Skulptor kinnitas sedagi, et Roosi nime kannab siga täie õigusega, selle nime olevat keegi välja hõiganud juba 2008. aastal kuju avamisel. «Eks ta muidugi emis ole, suured nisad kõhu all ja puha, kes see sinna oleks julgenud veel revolvrit lisada,» täpsustas ta. Roosi kostümeerijatel tuleb kõigepealt saata oma ideest pilt Tartu turu meiliaadressil. Need pildid lisab turg oma sotsiaalmeedia kontole ning enim meeldinud töö võidab auhinna. Siga saab tänavu jõuluajal näha mitmes võtmes, sest käiku lähevad kõik ideed, lubas Tartu turu juht Rene Kiis. Võistlejad kaunistavad Roosit 6.–20. detsembril ja ühe kostüümi kestus sõltub konkursist osavõtjate arvust. Auhindu jagab turg eri vanusekategooriates. Sotsiaalmeedias enim meeldimisi saanud lastevõistkonda premeerib Lõuna Pagarid, parima tööga välja tulnud tudengid saavad minna turuhoone sauna ning nutikaimad ja vaimukaimad täiskasvanud tööinimesed Emajõe pruulikotta.
postimees	6837549	2019-11-29T07:40:58+02:00	Ahhaa juht Andres Juur julgustab lapsi vati seest välja tooma	119	0	1790	{'Aet Rebane'}	{384, 122, 395, 696}	Vilunud teadusteatri tegija, Ahhaa teaduskeskuse juhataja Andres Juur ei pelga tuld, pauku ega enda proovilepanekut. Sest mis muu kui proovilepanek oli talle Ahhaa juhi kohale asumine 2012. aasta kevadel 26-aastasena. Selleks ajaks oli füüsik Juur koos oma kolleegi Aigar Vaiguga korraldanud aastaid teadusteatri etendusi, nii ka Ahhaa teaduskeskuse avamisel. Vaigu ütleb Juure kohta, et tegemist on kõige ehtsama end ise üles töötanud mehega, väiksest Jõgeva linnast kitsastest oludest pärit Juurest on saanud Eestis teaduse populariseerimise arvamusliider. Koos Vaiguga Tartu ülikoolis füüsikat tudeerinud Juur on teadust sõnas ja vaatemänguliste katsetega igas eas huvilistele lähemalt tutvustanud 2005. aastast. Siis sõitis ta koos teiste noorte teadusentusiastidega mööda Eestit ringi teadusbussiga Suur Vanker ja andsid teadusetendusi. Kui varem oli Andres Juur suure suuga lubanud, et temast saab enne Maximas koristaja kui füüsikaõpetaja, panid just teadusetendused ta magistrantuuris füüsikaõpetajaks õppima. «Sain aru, et mulle meeldib targutada,» muigas Juur. Enne Ahhaad oli Juurel kolm töökohta. Ta töötas nanolaboris, oli saate «Rakett 69» teadustoimetaja ning kolm ja pool aastat füüsika ja informaatika õpetaja Puurmani gümnaasiumis. Õpetajana oli talle oluline eluliste näidete toomine. «Mulle oli tähtis, et lapsed saaksid asja ivale pihta,» selgitas Juur. «Informaatikat õpetasin ainekavast täiesti mööda, sest mis sellest järgida, kui inimesed ei saanud hakkama lihtsate asjadega.» Ta tegi õpilastele esmajoones selgeks sellised lihtsad asjad nagu e-kirja saatmine ja monitori ühendamine arvutiga, alles siis hakati vaatama informaatika ainekava peenemaid ülesandeid. Pisiasjad pole pisiasjad Saadet «Rakett 69» tegi Juur samuti koos Vaiguga. Teadustoimetaja töö tähendas inimkeeli, et Juur pidi kõik katsed ise kõigepealt läbi tegema, osalistele vahendid otsima ning ülesanded välja mõtlema ja üles kirjutama. Saate tegemine arendas teda ennastki. Kuigi Juure bakalaureusekraad nanofüüsikas ehk väga väikeste osade füüsikas kõneleb sellest, et ta pisikesi asju ei alahinda, õpetas teadustoimetaja töö teda pisiasju veelgi enam tähtsustama, sest kui saate osalistele poleks ülesanded iga detailini korras olnud, poleks katsetest midagi välja tulnud. «Suured asjad peavad korras olema, aga väikesed asjad peavad ka korras olema, sest mõnikord rikuvad just pisiasjad üldpildi ära,» märkis Juur. Näiteks hiljuti ühes muuseumis näitust vaadates ei saanud ta mitte vaiki olla, kui märkas, et kuigi näituse ingliskeelsed tekstid olid korrektsed, oli eestikeelsetes vigu. Ta ütles seda muuseumi töötajatele otsekohe ja vead said parandatud. «Kui näen ebakõlasid, ei saa oma nina sinna toppimata jätta,» ütles Juur. Riskida laskmine on üks neid asju, mida vanem saab teha, et toetada lapse huvi loodusteaduste vastu, ütles Andres Juur. Üks, millesse ta ei saa kolme poja isana nina toppimata jätta, on laste abituteks kasvatamine. Nii vedas Juur kodukoha lasteaiaga vägikaigast, et koolieelikud võiks ise üle hoovi lasteaias käia. «No miks ei või viimast aastat lasteaias käiv laps tulla üle õue ise koju?» küsis ta retooriliselt. «Mulle ei meeldi, et liigume järjest ameerikalikuma ühiskonna poole, kus 18. eluaastani on hästi palju reegleid ning siis tuleb järsk üleminek ja äkki peab inimene täiesti üksi hakkama saama. Äkilised muutused pole head. Muidugi, eks siin on ilmselt ka käärid näiteks Tallinna ja külade vahel. Pealinn on ilmselt ignorantsem ja palju halvem koht laste kasvatamiseks, mul endal on õnn elada Tõraveres, kus kõigil lastel on palju vabadust,» rääkis ta. Lasteaiaga lepitigi kokku, et koolieelikud võivad seal ilma saatjata käia. Praegu ongi Juure arvates lihtne olla halb lapsevanem, sest ühiskonna ootused laste kasvatamise suhtes on väga palju muutunud võrreldes selle ajaga, mil ta ise laps oli. «Inimesed võikski meenutada, kui vanad nad ise olid, kui neid üksi koju jäeti. Vanasti said viieaastased mõnda aega üksi kodus hakkama küll,» selgitas ta. Laste liigne valvamine pärsib Juure arvates nende loomulikku huvi maailma ja sealhulgas loodusteaduste vastu. Me peame saama ennast loodusteadustes proovile panna ja kui õnnestub, saadab seda ka avalikkuse tähelepanu, lausus Andres Juur. Juure kaks vanemat poega, üheksa-aastane Artur ja kuueaastane Kristofer, on võtnud viljakombainiga mitu tonni vilja ja isa kipub lastele iga masina kohta rääkima, kuidas see töötab. «Minu arvates ei tohiks last kaitsta teadmise eest, kust tulevad näiteks kananagitsad, need vestlused võiksid käia igapäevaelu juurde,» lausus Juur. «Ja laske lastel ometi riskida! No kui tulebki mõni plaaster pärast panna, kui lapsed on maal vanaisa juures võrri käima jooksnud?! Nad õpivad sellest rohkem kui toas Xboxiga mängides. Riskida lubamine on üks neid asju, mida vanem saab teha, et toetada lapse huvi loodusteaduste vastu.» Tema oma laste füüsikahuvi eest juba hoolitseb, kuigi alati pole tallegi meeltmööda, kui lapsed alustavad laupäeva jutuga, et võiks nüüd Ahhaasse minna, kuigi nad käivad isa töökohas peaaegu iga nädal. Aga loodusteaduste mõistmine nõuab pingutust ja oma poegadele ta allahindlust ei tee. «Iga oskus tuleb elus kasuks ja kui neil ongi huvi näiteks muusika vastu, siis tore, tegelgu muusikaga. Aga füüsikast nad ei pääse,» kinnitas Juur. «Loodusteaduste õppimise ajal saabki tunda higi, verd ja pisaraid, aga see tasub ära inimesele endale ja tasub ära riigile, sest riigi rikkus sõltub sellest, kui palju suudab riik tehnoloogiaid kasutusele võtta ja neid ise toota.» See on üks põhjus, miks on vaja ka Ahhaa keskust, sest selle üks peamine ülesanne ongi teaduse ja tehnoloogia saavutuste vastu huvi äratamine. Huvilisi jätkub Huvi äratamine on õnnestunud, aastas käib Ahhaas ligi 200 000 inimest. Kui üldiselt saavad Euroopa teaduskeskused aastas pool raha asutajatelt ja pool piletitulust, siis Ahhaa eelmise aasta eelarvesse panustasid asutajad ehk Tartu linn, haridus- ja teadusministeerium ning Tartu ülikool 19 protsenti, ülejäänu tuli piletitulust, teaduspoest ja ruumide rentimisest. Ahhaa möödunud aasta eelarve oli kokku 2,6 miljonit eurot. Rahandusministeeriumi andmetel teeb see Ah­haast kõige väiksema asutajate toega sihtasutuse Eestis. Kohatu küsimus, aga ikkagi: miks Ahhaal läheb hästi? Esiteks kasvab ju lapsi juurde. Teisalt, kui lapsed on korra Ahhaas käinud, on neil mõne aja pärast suuremate teadmistega seal jälle huvitav käia. Kolmandaks on Ahhaas igal aastal kaks uut näitust ja hulga muid üritusi. Sestap pole keskus menukas mitte ainult eestlaste seas, veerand külastajatest tuleb Lätist, ka Soome huviliste arv on tõusuteel. Lätist tulevad peamiselt kooliekskursioonid ja on juhtunud sedagi, et lätlased on mai lõpu nii täis broneerinud, et Eesti laste rühmad ei saa löögilegi. Teaduskeskuse esimene sihtrühm on pered ja Juur ei näe, et Ahhaa konkureeriks teiste muuseumidega. Ahhaa konkurendid on hoopis kaubanduskeskused, sest rebimine käib selle aja pärast, mida pered mõnusalt koos veeta tahavad. Kaubanduskeskused näevad üha enam vaeva selle nimel, et muutuda vabaajakeskusteks. Mure on aga selles, et kaubanduskeskused ei pea mõtlema sellele, et meelelahutus oleks ka hariv või vastaks teaduslikule tõele ning see annab neile eelise. Eatult soliidne Andres Juur on seda meelt, et lapsed on arusaajad ning pudikeelsete näituste tegemine on jama. «Mulle ei meeldi hellokittyd ja ninnu-nännu. Ahhaa näitused peavad olema eatult soliidsed ning sobima nii lastele kui ka ülikonnas poliitikuhärradele,» toonitas ta. Näituste väljamõtlemisel lähtub Juur sellest, et oleks endal pinget ja huvitav mõelda, kas ikka õnnestub. «Ma ei kujuta ette, et Ahhaa inimesed nühiksid kaheksa aastat esemeid puhtaks ja paneksid neid klaasi taha tagasi. Siis muutuks igavaks ja nad läheksid töölt ära,» arutles ta. «Peame saama ennast loodusteadustes proovile panna ja kui õnnestub, saadab seda ka avalikkuse tähelepanu. Kui juba ise tunneme, et vau, töötabki!, saab selle tunde ka külastaja, nagu läkski meie õhupalli korstna otsa hõljuma panemise eksperimendi või näiteks robolahinguga.» Proovilepanekuid Ahhaa töötajatel jagub. Näiteks praegu mõtlevad nad välja ahhaaliku kooli mudelit ehk seda, kuidas koolid saaksid tundidele läheneda rohkem käed-külge-mõtlemisega. Teaduskeskus teeb selles koostööd Forseliuse ja Ilmatsalu kooliga. Kui neis koolides ahhaaliku lähenemise katsetamine lõpeb, peaks olema kõikidel Eesti koolidel võimalik seda mudelit enda järgi kohandada. Juur tahabki, et Ahhaa teeks selliseid asju, millest saaks osa tuhandeid inimesi. Kui ei saa, pole see Ahhaa rida. Veel vähem Andres Juure rida.
postimees	6837700	2019-11-29T00:00:00+02:00	President ja peaminister ei saa rahvusülikooli aktusele tulla	0	0	3111	{'Tartu Postimees'}	{384, 122, 395, 696}	Tartus tähistatakse pühapäeval rahvusülikooli sajanda aastapäeva aktusega, kuhu tuleb külalisi igast ilma otsast. Eesti kõrgeimad juhid sel päeval töö tõttu Tartusse tulla ei saa. Aktusele saadeti välja üle tuhande kutse. Külalisi on oodata Saksamaalt, Venemaalt, Rootsist, Leedust, Iirimaalt, Poolast, Hiinast ja Hollandist, teatas «Rahvusülikool 100» kommunikatsioonijuht Kaja Karo. Kuid Tartus ei ole Eesti võimuladvikut: president Kersti Kaljulaid on seotud töökohustustega välismaal ning peaminister Jüri Ratas sõidab pühapäeval Madridi ÜRO kliimamuutuste konverentsile. «Küll aga toimub 5. detsembril ülikoolis valitsuse väljasõiduistung rahvusülikooli 100. aastapäeva puhul,» märkis valitsuse meedianõunik Liis Velsker. Riigikogu kantseleist öeldi, et riigikogu esimees Henn Põlluaas on Balti Assambleel ning on vähe tõenäoline, et ta saab pühapäeval aktusel osaleda. Täpsemat teavet lubati täna.